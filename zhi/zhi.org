* 止學

[隋]文中子（王通）
      　
** 智卷一

智極則愚也。聖人不患智寡，患德之有失焉。

才高非智，智者弗顯也。位尊實危，智者不就也。大智知止，小智惟謀，智有窮而道無窮哉。

謀人者成於智，亦喪於智也。謀身者恃其智，亦捨其智也。智有所缺，深存其敵，慎之少禍焉。

智不及而謀大者毀，智無竭而謀遠者逆。智者言智，愚者言愚，以愚飾智，以智止智，智也。

** 用勢卷二

勢無常也，仁者勿恃。勢伏凶也，仁者勿衿。

勢莫加君子，德休與小人。君子勢不於力也，力盡而勢亡焉。小人勢不惠人也，趨之必禍焉。

眾成其勢，一人堪毀。強者凌弱，人怨乃棄。勢極無讓者疑，位尊弗恭者忌。

勢或失之，名或謗之，少怨者再得也。勢固滅之，人固死之，無驕者惠嗣焉。

      　
** 利卷三

惑人者無逾利也。利無求弗獲，德無施不積。

眾逐利而富寡，賢讓功而名高。利大傷身，利小惠人，擇之宜慎也。天貴於時，人貴於明，動之有戒也。

眾見其利者，非利也。眾見其害者，或利也。君子重義輕利，小人嗜利遠信，利御小人而莫御君子矣。

利無盡處，命有盡時，不怠可焉。利無獨據，遠有興衰，存畏警焉。

** 辯卷四

物樸乃存，器功招損。言拙意隱，辭盡鋒出。

識不逾人者，莫言斷也。勢不及人者。休言諱也。力不勝人者，勿言強也。

王者不辯，辯則少威焉。智者訥言，訥則惑敵也焉。勇者無語，語則怯行焉。

忠臣不表其功，竊功者必奸也。君子堪隱，人惡，謗賢者固小人也矣。
 　 
      　
** 譽卷五

好譽者多辱也。譽滿主驚，名高眾之所懼焉。

譽存其偽，諂者以譽欺人。名不由己，明者不自讚。貪巧之功，天不佑也。

賞譽勿輕，輕則譽賤，譽賤則無功也。受譽知辭，辭則得顯，顯則釋疑也。上下無爭，譽之不廢焉。

人無譽堪存，譽非正當滅。求譽不得，或為福也。

** 情卷六

情濫無行，欲多失矩。其色如一，鬼神莫測。

上無度失威，下無忍莫立。上下知離，其位自安。君臣殊密，其臣反殃。小人之榮，情不可攀也。

情存疏也，近不過已，智者無癡焉。情難追也，逝者不返，明者無悔焉。

多情者多艱，寡情者少難。情之不斂，運無幸耳。
 　 
      　
** 蹇卷七

人困乃正，命順乃奇。以正化奇，止為樞也。

事變非智勿曉，事本非止勿存。天災示警，逆之必亡;人禍告誡，省之固益。躁生百端，困出妄念，非止阻害之蔓焉。

視己勿重者重，視人為輕者輕。患以心生，以蹇為樂，蹇不為蹇矣。

窮不言富，賤不趨貴。忍辱為大，不怒為尊。蹇非敵也，敵乃亂焉。
 　 
      　
** 釋怨卷八

世之不公，人怨難止。窮富為仇，彌禍不消。

君子不念舊惡，舊惡害德也。小人存隙必報，必報自毀也。和而弗爭，謀之首也。

名不正而謗興，正名者必自屈也焉。惑不解而恨重，釋惑者固自罪焉。私念不生，仇怨無結焉。

寬不足以悅人，嚴堪補也。敬無助於勸善，諍堪教矣。
 　 
      　
** 心卷九

欲無止也，其心堪制。惑無盡也，其行乃解。

不求於人，其尊弗傷。無嗜之病，其身靡失。自棄者人莫救也。

苦樂無形，成於心焉。榮辱存異，賢者同焉。事之未濟，志之非達，心無怨而憂患弗加矣。

仁者好禮，不欺其心也。智者示愚，不顯其心哉。

      　
** 修身卷十

服人者德也。德之不修，其才必曲，其人非善矣。

納言無失，不輟亡廢。小處容庇，大節堪毀。敬人敬心，德之厚也。

誠非虛致，君子不行詭道。禍由己生，小人難於勝己。謗言無懼，強者不縱，堪險其德焉。

不察其德，非識人也。識而勿用，非大德矣。
